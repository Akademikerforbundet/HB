# 14 Droftinger og forhandlinger


## 14.1 Forhandlinger

I forhandlinger er partene likestilte og formålet er å komme fram til et resultat. Etter forhandlinger skrives det protokoll som begge parter skriver under. Dersom det ikke blir oppnådd enighet, skrives det også protokoll, en såkalt uenighetsprotokoll. Dersom det ikke oppnås enighet mellom partene i forhandlinger, finnes det som regel tvistebestemmelser i avtaleverket som angir den videre prosedyre, f.eks. nemndsbehandling i saker vedr. lønnsforhandlinger. Forhandlinger innebærer en begrensning i arbeidsgivers styringsrett.

Forskjellen mellom forhandlinger og drøftinger ligger først og fremst i at arbeidsgiver ikke ensidig kan fatte en beslutning i kraft av styringsretten, dersom partene ikke blir enige.Ved uenighet i forhandlinger avgjøres saken som regel i henhold til tvistebestemmelsene i hovedavtalen for det aktuelle tariffområdet.

## 14.2 Drøftinger

Drøftinger innebærer at tillitsvalgte og arbeidsgiver møtes for å diskutere en sak før det skal tas en avgjørelse. Formålet med drøftingene er å komme til enighet om en løsning som tar hensyn til begge parter.

Det er en forutsetning at de ansatte skal ha reell innflytelse, og derfor er det viktig at drøftingene finner sted så tidlig i prosessen at de ansattes synspunkter kommer med i grunnlaget for beslutningene.

Dersom partene ikke kommer til enighet under drøftinger, er det arbeidsgiver som treffer avgjørelsen med bakgrunn i styringsretten. Drøftinger innebærer følgelig ingen begrensning i arbeidsgivers styringsrett.

## 14.3 Samarbeid med arbeidsgiver

Som tillitsvalgt er du representant og talsperson for egen organisasjon og medlemmene. Arbeidsgiver har sannsynligvis også forventninger til hvordan du skal opptre. Du vil oppnå mer ved å etablere et godt samarbeid med arbeidsgiver enn ved å føre en konfrontasjonspolitikk.

Som et ledd i arbeidet for å oppnå gode samarbeidsforhold skal tillitsvalgte prøve å komme frem til enighet i uoverensstemmelser som medlemmer mener å ha med arbeidsgiver, eller som arbeidsgiver mener å ha overfor ansatte som er medlem av tillitsvalgtes organisasjon.