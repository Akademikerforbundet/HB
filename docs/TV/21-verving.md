# 21 Verving


kal vi ha en sikker jobb og gode lønns- og arbeidsvilkår, trenger vi en sterk organisasjon i ryggen. Derfor er det en sentral oppgave for tillitsvalgte å verve nye medlemmer til Akademikerforbundet. Som tillitsvalgt bør arbeidsgiver orientere deg om alle nyansettelser i virksomheten. Sjekk din egen hovedavtale og se om du har en rettighet til å bli informert om dette.

## 21.1 Hvordan verve

Ta en prat med den uorganiserte kollegaen din og fortell henne/ham om hvor gunstig det er å være medlem. Det kan være en fordel å ha dannet seg et visst inntrykk av den uorganiserte på forhånd og ha tenkt på hva slags argumenter som kan brukes. Det kan også være en fordel å ha med vervebrosjyren når du tar kontakt. Akademikerforbundet kan hjelpe deg meg med hvordan du kan gå fram for å verve medlemmer. Arbeidsgiver har plikt til å varsle den tillitsvalgte om nyansatte Arbeidsgiver har også plikt til å fortelle den nyansatte hvem som er tillitsvalgt. Målet må være at en nyansatt blir medlem allerede en av de første dagene på arbeidsstedet. Du kan skrive et velkomstbrev hvor hun eller han ønskes velkommen til arbeidsstedet, og hvor den tillitsvalgte presenterer seg og Akademikerforbundet. Forbundets vervebrosjyre kan legges ved brevet. Men husk, et brev kan aldri erstatte personlig kontakt, derfor må brevet snarest mulig følges opp med en samtale om medlemskap.

Sørg for at informasjon fra Akademikerforbundet settes opp på informasjonsområder (tavler, intranett m.m.) på arbeidsplassen. Her er det også viktig å informere om hvem som er tillitsvalgte lokalt. Husk å informere om de gode historiene/hva man har oppnådd.

Når det gjelder nyansatte som har arbeidet andre steder tidligere, bør du undersøke så raskt som mulig om de er medlemmer av Akademikerforbundet. Er de det, kan det være lurt å spørre om de har husket på å melde fra til fagforeningen om at de har fått nytt arbeidssted. Er de ikke medlemmer, kan du følge samme prosedyre som for nyutdannede.

[Se vervehåndboken](https://www.akademikerforbundet.no/sfiles/4/45/61/3/file/vervehandboken.pdf)

## 21.2 Medlemsregisteret

På akademikerforbundet.no kan du logge deg inn som tillitsvalgt. Her får du oversikt over hvem som er dine medlemmer på arbeidsplassen og kan ta ut forskjellige rapporter. Om du er hovedtillitsvalgt hos en arbeidsgiver, får du oversikt over alle arbeidssteder som hører til denne arbeidsgiveren. Alle har tilgang til å endre sin egen kontaktinformasjon på «min side». Det kan være en god rutine å jevnlig minne medlemmene om å sjekke at informasjonen i medlemsregisteret er riktig.

Husk at informasjon om medlemskap i en arbeidstakerorganisasjon er en personsensitiv opplysning og taushetsbelagt, jf.  [personopplysningsloven](https://lovdata.no/dokument/NL/lov/2018-06-15-38).