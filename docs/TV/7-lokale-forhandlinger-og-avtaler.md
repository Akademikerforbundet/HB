# 7 Lokale forhandlinger og avtaler


De sentrale partene kan bli enige om at arbeidslivets parter på et desentralisert nivå skal kunne påvirke innholdet i tariffavtalen gjennom egne forhandlinger. De fleste sentrale tariffavtaler åpner for at man kan inngå lokale særavtaler om forhold som de lokale partene ønsker å regulere.

Den tillitsvalgte og arbeidsgiver kan enkelte ganger støte på områder som er konfliktfylte. Viktige uenigheter mellom oss og arbeidsgiver kaller vi på forhandlingsspråket for «tvister». Har du og arbeidsgiver en tvist, må dere forhandle. Under forhandlinger er den tillitsvalgte og arbeidsgiver likeverdige parter, og har felles rettigheter og plikter. Det er disse områdene hovedavtalen omhandler, forhandlings- og tvistesystemet mellom oss og arbeidsgiver. Slike uenigheter eller tvister deler vi grovt sett i to, interessetvister og rettstvister.

En interessetvist er uenighet mellom organisasjonene og arbeidsgiver om hvor gode lønn- og arbeidsvilkår de ansatte skal ha. Uenighetene har vi innarbeidet i et system for å løse. De sentrale partene møtes årlig for å forhandle om lønn og arbeidsvilkår. Blir de ikke enige, må de mekle ved hjelp av en mekler. Fører heller ikke meklingen frem, kan det ende med streik.

En rettstvist er en uenighet mellom tillitsvalgte og arbeidsgiver om hvordan gjeldende avtaleverk skal forstås. Et vanlig eksempel er at arbeidsgiver forsømmer informasjons- og drøftingsplikten, og iverksetter tiltak. Andre eksempler kan være at ansatte blir pålagt arbeidsoppgaver som endrer stillingens innhold, eller feil lønnsinnplassering. Mener den tillitsvalgte at arbeidsgiver har brutt avtaleverket, kan den tillitsvalgte i henhold til hovedavtalen kreve forhandlinger/rettstvist. I slike saker, må du ta kontakt med den hovedtillitsvalgte, som sammen med deg eventuelt tar kontakt med sekretariatet for å få nødvendig råd og bistand om hvordan tvisten skal håndteres. Vær klar over at du  
ikke kan benytte streik for å løse rettstvister. Dersom det ikke er en hovedtillitsvalgt på din arbeidsplass, kan du kontakte sekretariatet direkte.

## 7.1 Partssammensatte utvalg

Samarbeidet mellom arbeidsgiver og de ansattes representanter er ofte formalisert gjennom arbeidet i partssammensatte utvalg. Disse utvalgene gir tillitsvalgte gode muligheter til:

-   å ta opp spørsmål som berører medlemmenes arbeidssituasjon
-   å fremme medlemmenes interesser
-   å få informasjon om og drøfte synspunkter på planer og tiltak som kan komme til å berøre medlemmene

Arbeidstakersiden må ofte oppnevne felles representanter på tvers av organisasjonsgrensene til noen av disse utvalgene. Utvalgene representerer derfor en mulighet til å utvikle samarbeidet med de andre fagorganisasjonene i virksomheten. Et godt samarbeid med andre fagorganisasjoner kan også være med på å styrke medlemmenes interesser.

Som ny tillitsvalgt bør du underrette de ansattes representanter i AMU og samarbeidsutvalget om at du er ny tillitsvalgt i foreningen.