# 9 Folketrygdloven

Alle som er bosatt i Norge er omfattet av folketrygdens regelverk. Dette gjelder både pensjon og øvrige trygdeytelser. Folketrygdens formål er å gi økonomisk trygghet ved å sikre inntekt og kompensere for særlige utgifter ved arbeidsløshet, svangerskap og fødsel, adopsjon, aleneomsorg for barn, sykdom og skade, uførhet, alderdom og dødsfall.

Ytelser fra folketrygden har tredelt siktemål: å sikre løpende inntekt i visse situasjoner, å dekke særlige utgifter man av ulike årsaker har pådratt seg, og å tilby andre ytelser som tar sikte på at den enkelte skal klare seg selv best mulig. Trygderetten er øverste klageinstans i trygdesaker.

Et særlig begrep i folketrygdloven er yrkesskade. Personer som blir skadet i forbindelse med en arbeidssituasjon, har utvidede rettigheter når det gjelder trygdeytelser. Psykiske belastninger over tid, som mobbing på arbeidsplassen, kan også bli definert som yrkesskade.

For å ha rett til ytelser fra folketrygden, er det krav om at den det gjelder er medlem i folketrygden. I utgangspunktet er alle som bor eller arbeider i Norge medlem av folketrygden. Også nordmenn som bor i utlandet, men som har nært forhold til Norge i form av et arbeidsforhold, kan omfattes av tilsvarende bestemmelser.