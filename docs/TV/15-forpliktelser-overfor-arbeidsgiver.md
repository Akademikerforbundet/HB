# 15 Forpliktelser overfor arbeidsgiver


Som tillitsvalgt har du rett og plikt til å utføre tillitsvalgtrollen. Disse rettighetene bør du bruke på slik måte at det blir til minst mulig ulempe for virksomheten. Du er forpliktet til å underrette arbeidsgiver på forhånd når du skal benytte deg av retten til tjenestefri, og når du skal gjennomføre møter med andre ansatte i arbeidstiden. Det er forpliktelser til de rettighetene du som tillitsvalgt har i henhold til hovedavtalene. Selv om ordlyden kan variere en del mellom hovedavtalene på de ulike tariffområdene, er disse forpliktelsene i hovedsak såpass ensartede at de her blir kommentert under ett. Du bør studere hovedavtalen på ditt eget tariffområde og gjøre deg kjent med de forpliktelsene som ligger der.  
  

## 15.1 Praktisk bistand

I tillegg til å ha noen som tar seg av generelle saker og større saker med arbeidsgiver, trenger de ansatte også noen som kan hjelpe dem å finne ut av de mindre, dagligdagse spørsmålene som dukker opp i et arbeidsforhold. For noen medlemmer er det ingen andre å henvende seg til enn den tillitsvalgte når de trenger hjelp med slike spørsmål. Om nødvendig kan du som tillitsvalgt kontakte organisasjonen for å få bistand og råd i slike situasjoner.

En viktig del av rollen som tillitsvalgt er å opptre som rådgiver og talerør for medlemmer som trenger støtte. Noen medlemmer opplever å komme i konflikt med arbeidsgiver. Den ansatte utsettes da for en stor psykisk belastning. Belastningen vil være enda større dersom den ansatte står i fare for å bli oppsagt. Da kan det være til god hjelp å ha noen på  
arbeidsplassen å støtte seg til.