# 13 Tillitsvalgt i praksis


## 13.1 Vil du være tillitsvalgt

I utgangspunktet kan alle være tillitsvalgt, men hovedavtalen kan inneholde begrensninger med hensyn til hvem som velges eller utpekes som tillitsvalgt, for eksempel minstekrav til den tillitsvalgtes stillingsstørrelse og til det tidsrom vedkommende har vært ansatt i virksomheten.

Det er ingen formelle krav til kvalifikasjoner for å gå inn i tillitsvalgtrollen. Du vil få kjennskap til aktuelle lov- og regelverk gjennom praktisk arbeid som tillitsvalgt og Akademikerforbundets tillitsvalgtskolering.

## Hjemmelen

Hjemmelen for tillitsvalgtordninger finner du normalt i virksomhetens hovedavtale, eksempelvis hovedavtalen i staten (kap. 8) og hovedavtalen i KS (§ 3). Enkelte bestemmelser i Arbeidsmiljøloven har også bestemmelser om tillitsvalgte.

## Plikter som tillitsvalgt

Som tillitsvalgt plikter du å bidra til et godt samarbeid og arbeidsmiljø på arbeidsplassen og du skal utøve ditt tillitsverv innenfor de regler og bestemmelser som framgår av gjeldende lov- og avtaleverk. Les mer om dette under kapittel 17.

## Valg av tillitsvalgte

Vi omtaler her i hovedsak tillitsvalgte som har sine rettigheter og plikter nedfelt i hovedavtalen for virksomheten. En slik tillitsvalgt har sitt mandat på arbeidsplassen og er valgt/ utpekt etter hovedavtalens bestemmelser og må være ansatt i virksomheten. Det er mulig at samme person er både tillitsvalgt på arbeidsplassen og organisasjonstillitsvalgt. I tillegg kan en tillitsvalgt ha rettigheter etter lov.

## Hvordan organisere valg

Valg av tillitsvalgt, vara eller lokallagsstyre gjennomføres normalt på et medlemsmøte. Den/de som stiller til valg bekjentgjør dette for medlemmene. Ved flere kandidater stemmes det for å avgjøre hvem som skal ha de ulike vervene.  
  
Valg kan også gjennomføres elektronisk. Da sendes det en e-post til alle medlemmene i virksomheten med informasjon om hvem som ønsker å stille til valg, og det blir gitt en tidsfrist (ofte 1-2 uker) på å komme med innsigelser. Dersom ingen andre stiller som motkandidat og flertallet ikke stemmer imot, er vedkommende å anse som valgt etter tidsfristens utløp.  
  
Alle med tillitsverv velges for en periode. Det skal fremkomme av protokollen fra valget hvem som er valgt til hvilke verv, og for hvilke tidsperioder. Protokollen sendes til regionstyret og sekretariatet slik at medlemsregisteret blir oppdatert.  
  
Du kan kontakte ditt regionstyre for bistand til gjennomføring av valg.

## Organisasjonstillitsvalgte

En tillitsvalgt kan imidlertid også være valgt eller utpekt etter en organisasjons vedtekter. Slike tillitsvalgte kalles gjerne organisasjonstillitsvalgte, og har sine rettigheter og plikter knyttet til medvirkning innad i organisasjonen. En organisasjonstillitsvalgt er valgt etter foreningens vedtekter, og er i så måte en politiker i organisasjonen.

## 13.2 Tillitsvalgtes mandat

Ditt mandat som tillitsvalgt er å representere medlemmene på arbeidsplassen i saker som har betydning for arbeidshverdagen, både i møte med arbeidsgiver og overfor egen fagorganisasjon.

I dette ligger det at du kan inngå forpliktende avtaler på vegne av medlemmene. De du representerer, er med andre ord forpliktet til å følge en avtale du har inngått, selv om de kanskje ikke har fått ta stilling til den.

På den annen side er din lojalitet overfor medlemmene og organisasjonen en forutsetning for å kunne gjøre en god jobb som tillitsvalgt. Du må forholde deg lojalt til vedtak som er gjort av organisasjonen eller av de medlemmene som har valgt deg, selv om du personlig er uenig med flertallet i den aktuelle saken. Det er imidlertid viktig å understreke at tillitsvalgte ikke kan stille seg bak vedtak som innebærer at medlemmene vil foreta seg noe som er i strid med tariffavtalen.

## 13.3 Du representerer medlemmene

Som tillitsvalgt representerer du medlemmene på din arbeidsplass overfor arbeidsgiver og overfor de ulike ledd i din egen fagforening. Du er valgt fordi medlemmene eller sentrale ledd i organisasjonen har tillit til at du kan ivareta medlemmenes interesser på best mulig måte.

Denne tilliten er basis for det mandat du har når du opptrer på vegne av medlemmene og organisasjonen, og den gir deg autoritet i møte med arbeidsgiver. Husk likevel på at din påvirkningsmulighet som tillitsvalgt først og fremst ligger i det mandatet medlemmene og organisasjonen har gitt deg.

I særlig viktige eller prinsipielle spørsmål bør du som tillitsvalgt ikke inngå avtaler som binder medlemmene uten først å ha rådført deg med sentrale ledd i organisasjonen.

## 13.4 Nyttig med nettverk

Akademikerforbundet utgjør det støtteapparatet du har som tillitsvalgt, og det er viktig å holde denne kontakten ved like. Hvilke ledd i organisasjonen du først og fremst skal holde kontakt med, vil variere noe ut fra hvor du befinner deg. Mange steder finnes det lokale/regionale avdelinger eller hovedtillitsvalgte. Der slike ikke finnes, vil det være naturlig å holde kontakt med sekretariatet. Uansett hvem du vanligvis forholder deg til, nøl aldri med å ta kontakt oppover i organisasjonen når du trenger råd og veiledning.

## Samarbeid med andre tillitsvalgte

Vær også oppmerksom på at du kan samarbeide med tillitsvalgte i andre organisasjoner, både når det gjelder lønnsforhandlinger og andre spørsmål. Det er ofte naturlig at tillitsvalgte fra organisasjoner i samme hovedorganisasjon samarbeider. Unio har også utviklet en håndbok for tillitsvalgte som kan være nyttig for deg å lese. Dette er spesielt viktig, dersom du er eneste medlem av din organisasjon i virksomheten og fungerer som tillitsvalgt for deg selv.

## 13.5 Medlemsmøter

Det er god praksis å sette opp en plan for medlemsmøter med passende mellomrom for 6 til 12 måneder av gangen. Faste medlemsmøter gir anledning til fortløpende å orientere om og få tilbakemelding på aktuelle saker. Det vil også hjelpe deg med å holde deg orientert om situasjonen på arbeidsplassen. På denne måten vil du få et solid beslutningsgrunnlag. Det kan oppstå situasjoner som gjør det nødvendig å innkalle til medlemsmøter utenom den oppsatte møteplanen. Innkalling til slike møter bør gå ut til medlemmene så tidlig som mulig. Det er også viktig at du forsikrer deg om at innkallingen kommer frem til alle berørte medlemmer. Innkallingen skal så langt det er mulig inneholde informasjon om temaene som skal tas opp, slik at medlemmene får mulighet til å gjøre seg kjent med sakene.

Selv om det ikke er aktuelle saker å ta opp med medlemmene, er det likevel gode grunner til å ha jevnlige medlemsmøter.  
  
Her er noen tips til hva dere kan ta opp i medlemsmøtene:

-   Lokale lønnsforhandlinger: Informasjon om kravfrist og andre praktiske avklaringer i forkant av lokale forhandlinger, og gjerne et møte i etterkant for å oppsummere.
-   Debatthefte tariff. Dette sendes til tillitsvalgte hver høst, og Akademikerforbundet ønsker svar fra så mange lokallag som mulig, slik at lønnspolitikken som utformes sentralt er i tråd med det medlemmene ønsker.
-   Hvordan kan vi bli flere medlemmer, så vi får økt innflytelse? Har det begynt noen nye på arbeidsplassen som kan tenke seg å bli medlem? Er det noen dere kan prøve å verve?
-   Medlemsfordelene våre: Ta en kikk på nettsiden for oppdaterte medlemsfordeler og ikke minst kurstilbud.
-   Bare ta en kaffe med medlemmene. Et medlemsmøte kan også være en helt enkel prat uten oppsatt agenda. Det viktigste er at medlemmene vet at du er tilstede for dem som tillitsvalgt, og at Akademikerforbundet er et fint sted å være. Så hvorfor ikke bare ta en kaffe sammen?

Du kan avtale å få dekket kostnader til bevertning etter avtale med din region: Send en e-post til regionstyret med informasjon om ca. antall deltakere og pris i forkant. Regionstyret sender deg en bekreftelse. Etter gjennomført møte sendes faktura og/eller kvitteringer til sekretariatet for utbetaling. Kvitteringer signerer du før du sender den sammen med informasjon om anledning for kjøpet, navn og kontonummer til den som har lagt ut og deltakerliste fra arrangementet.

## Må du være enig i alt?

Du må ha forankring i din egen organisasjon og blant medlemmene på den enkelte arbeidsplass for de standpunkter du gir uttrykk for. Derfor anbefaler vi at du drøfter med medlemmene hvilket standpunkt som skal fremmes i enkeltsaker. Det er imidlertid viktig å understreke at du har den samme rett som andre medlemmer til å gi uttrykk for dine egne synspunkter i diskusjoner som foregår før det fattes et vedtak. Som tillitsvalgt kan du også forvente av medlemmene at de forholder seg lojalt til vedtak som er fattet i henhold til organisasjonens retningslinjer. Dersom enkeltmedlemmer utad gir uttrykk for synspunkter som er i strid med de standpunkter flertallet har samlet seg om, kan dette virke ødeleggende. Det er derfor viktig å føre alle diskusjoner internt og opptre enhetlig utad.