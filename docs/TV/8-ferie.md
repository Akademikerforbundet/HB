# 8 Ferie

Alle arbeidstakere har rett til ferie, uansett arbeidsforholdets varighet og omfang.

## 8.1 Krav på ferie

Gjennom tariffavtale har mange i tillegg fått rett til den femte ferieuken. Ved tariffoppgjøret våren 2000 fikk de fleste arbeidstakerne som er omfattet av tariffavtale, utvidet ferien med to dager fra 2001 og ytterligere to dager fra 2002. Denne utvidelsen har ikke medført endringer i ferieloven. Det er dermed bare arbeidstakere som har avtalt utvidet ferie, enten gjennom tariffavtale eller individuell arbeidsavtale, som har rett til dette.

Feriepenger beregnes av det man har tjent i opptjeningsåret, dvs. året før ferieåret. Feriepengegrunnlaget skal gå fram av den årlige lønns- og trekkoppgaven. Det opptjenes feriepenger i alle arbeidsforhold uansett omfang og varighet.

Feriepengene utgjør 10,2 % av feriepengegrunnlaget. For arbeidstakere over 60 år med rett til ekstraferie, skal satsen for feriepenger forhøyes med 2,3 % av feriepengegrunnlaget.

Dersom du er omfattet av tariff- eller annen avtale som gir en femte ferieuke, er den ordinære satsen 12 % og for arbeidstakere over 60 år 14,3 %.

Den femte ferieuka er fremforhandlet mellom partene i tariffoppgjørene, eller en del av den individuelle arbeidsavtalen. Den er ikke en del av den lovbestemte ferien.

Feriepenger kan også opptjenes under fravær i forbindelse med sykdom, svangerskaps-, omsorgs- og foreldrepermisjon. Arbeidsgiver skal betale feriepenger av sykepenger utbetalt i arbeidsgiverperioden. For et begrenset tidsrom dekker folketrygden i tillegg feriepenger av sykepenger, omsorgspenger og foreldrepenger ved fødsel/adopsjon. Tariffavtalene inneholder vanligvis bedre bestemmelser.

Arbeidsgiveren fastsetter når ferien skal tas, men dette skal drøftes med arbeidstakerne eller de tillitsvalgte i god tid før ferien. Arbeidstaker kan kreve å få underretning senest to måneder før ferien begynner.

Arbeidstakerne har krav på 18 virkedager (tre uker) sammenhengende ferie i tiden mellom 1. juni og 30. september (hovedferieperioden), og på at restferien avvikles samlet innenfor ferieåret. Arbeidsgiver og arbeidstaker kan fritt avtale feriens plassering innen ferieåret. Det kan inngås skriftlig avtale om avvikling av forskuddsferie på inntil 12 virkedager (to uker) og overføring av inntil 12 virkedager ferie til det påfølgende ferieår. Tariffestet ferie kan også overføres, dvs. med ytterligere fire dager. Arbeidstaker kan motsette seg å avvikle ferie som vedkommende ikke har opptjent feriepenger til. Dersom driften innstilles i forbindelse med ferieavviklingen (fellesferie), er arbeidstaker likevel pliktig til å ta ferie.