# 2 Hvem er Akademikerforbundet


Akademikerforbundet er en partipolitisk uavhengig organisasjon. Den viktigste oppgaven er å sikre at utdanning skal lønne seg for langtidsutdannede.

## 2.1 Visjon og verdier

Akademikerforbundet - førstevalget for universitetsog høyskoleutdannede.  
I møte med medlemmet og samarbeidspartnere skal Akademikerforbundet bygge på:

_Etisk bevissthet | Kompetanse | Trygghet | Engasjement_

## 2.2 Hva Akademikerforbundet står for?

Ditt forhold til Akademikerforbundet og medlemmene reguleres i stor grad av Akademikerforbundets vedtekter, politisk plattform og politiske prioriteringer. I tillegg utarbeides det årlig en strategiplan,som bygger på tre pilarer: medlemmene først, engasjerte tillitsvalgte og en veldrevet organisasjon. Som tillitsvalgt er du en viktig representant for Akademikerforbundet. Det er forventet at du er lojal mot Akademikerforbundets visjon og verdier

## 2.3 Vedtektene

Vedtektene forteller oss hvordan Akademikerforbundet er organisert.  
  
Akademikerforbundet er en fagforening. Vedtektene pålegger fagforeningen et spesielt ansvar for at tillitsvalgtordningen ute på arbeidsplassene fungerer.  
De skal sørge for at tillitsvalgte får informasjon og opplæring i Akademikerforbundets grunnleggende organisasjonsopplæring (Grunnkurs trinn I og II).

## 2.4 Arbeidstakersiden

Akademikerforbundet er tilsluttet hovedorganisasjonen Unio. Unio er Norges nest største hovedorganisasjon med over 389 000 medlemmer, fordelt på 14 forbund. Unio er partipolitisk uavhengig, og er en aktiv aktør i arbeidslivspolitikken med et bredt samfunnsengasjement. Andre hovedorganisasjoner i Norge er: LO Landsorganisasjonen i Norge, YS Yrkesorganisasjonenes Sentralforbund og Akademikerne.

## 2.5 Hvem kan bli medlem

Akademikerforbundet er medlemsorganisasjonen for personer med minimum tre års universitets- eller høyskoleutdanning, dvs. minst 180 studiepoeng. Hos oss finner du et faglig fellesskap med barnevernspedagoger, vernepleiere, økonomer, statsviter og sosiologer for å nevne noen.

Medlemmene jobber hovedsakelig innen administrasjon, ledelse, økonomi, personalforvaltning, generell saksbehandling og IKT.  
Akademikerforbundet dekker alle tariffområder innen offentlig sektor og det arbeides med å etablere avtaler i privat sektor, slik at vi også der kan ivareta medlemmenes lønns- og arbeidsvilkår.

Akademikerforbundet har de senere år hatt en sterk medlemsvekst og har pr. januar 2023 5898 medlemmer.