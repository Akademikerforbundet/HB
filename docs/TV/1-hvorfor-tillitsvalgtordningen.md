# 1 Hvorfor tillitsvalgtordningen


## 1.1 Den nordiske modellen

Kjennetegnes ved at vi har en omfattende velferdsstat der alle bidrar gjennom skattesystemet. Norge har en stor offentlig sektor som gir tjenester og fellesgoder til befolkningen; slik som gratis skole, helsetjenester og økonomisk støtte til de som blir syke eller faller utenfor arbeidslivet.

Den norske samfunnsmodellen bygger på trepartssamarbeidet. Samarbeidet mellom arbeidsgiversiden og arbeidstakersiden skjer både sentralt og lokalt. Dette gjenspeiles i en høy organisasjonsgrad og stort omfang av tariffavtaler. Modellen innebærer at de tre partene viser samarbeidsvilje og har gjensidig respekt for hverandre. Trepartssamarbeidet innebærer felles samfunnsansvar og bidrar til økonomisk stabilitet og bedre dialog.

## 1.2 Historisk perspektiv

Den første tariffavtale ble inngått i 1873. Over tid har en rekke lover og avtaler forsterket arbeidstakernes rettigheter og muligheten for medvirkning på arbeidsplassen. I dag er godt over halvparten av norske arbeidstaker i virksomheter som er bundet av tariffavtaler. I det offentlige praktiseres tariffavtaler overfor alle ansatte. En rekke rettigheter vi tar som en selvfølge er fremforhandlet av partene i arbeidslivet og et sterkt engasjement fra arbeidstakernes side.

## 1.3 Tillitsvalgtrollen

Tillitsvalgt på arbeidsplassen er en arbeidstaker som er valgt av forbundets medlemmer til å være gruppens talsperson, ha kontakt med arbeidsgiver og ev. inngå tariffavtale på arbeidstakernes vegne. Tillitsvalgtes rettigheter er normalt forankret i de ulike hovedavtalene.

Vi skiller mellom to roller; plass/hovedtillitsvalgt og organisasjonstillitsvalgt. En plass/hovedtillitsvalgt vil være konktaktledd mellom ansatte og ledelsen i tillegg til å være leder for forbundet på arbeidsplassen. En organisasjonstillitsvalgt er en tillitsvalgt som representerer forbundet gjennom et sentralt eller regionalt organ eller lokallag.