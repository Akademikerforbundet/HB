# Kap. 6: Lokallag og landsdekkende lag

## 6.1 Tillitsvalgthåndboken

Sekretariatet har i samråd med ressurspersoner i forbundet utarbeidet en håndbok for tillitsvalgtarbeid.  [Den ligger tilgjengelig her.](https://www.akademikerforbundet.no/dokumenter/handboker/)  Håndboken består i hovedsak av to deler: (i) den teoretiske delen “dette må du vite” og (ii) den mer praktisk rettede delen “slik går du frem”.

### Dette må du vite

Denne delen er har et teoretisk perspektiv som tar for seg aktuelle tema en tillitsvalgt må ta stilling til i møte med arbeidsgiver og medlemmene. Den redegjør blant annet for hvordan en tillitsvalgt kan møte behov for rådgivning til medlemmene, samt en orientering i lov- og avtaleverk. Denne delen går også noe inn på problemstillinger knyttet til arbeidstid, sykdom og ansettelse/ oppsigelse.

### Slik går du frem

Denne delen har som hensikt å veilede den tillitsvalgte i den praktiske forvaltningen av vervet. Den redegjør blant annet for hvilke plikter som ligger til vervet og hvordan valg skal gjennomføres. Videre tar den for seg hvordan den tillitsvalgte kan gå frem ifm. lokallagsbygging, lønnsforhandling og medbestemmelse.  
I tillegg til de to hoveddelene, inneholder tillitsvalgthåndboken en rekke veiledere, forklaringer og maler som kan være nyttige verktøy for tillitsvalgte. Denne håndboken må også sees i sammenheng med vervehåndboken. Tillitsvalgthåndboken oppdateres årlig.

## 6.2 Regionoversikt

Sekretariatet utarbeider hvert år en oversikt over medlemsmassen i hver enkelt region som et verktøy for å drive lokallagsbygging og utbedre forhandlingsberedskap. Dette dokumentet sendes som regel ut til regionstyret på begynnelsen av året og tar utgangspunkt i revisorgodkjente tall. Det vil være noe variasjon i innhold fra år til år med hensyn til særegne satsingsområder, men hovedformålet er å gi regionstyrene en oversikt over medlemsmassen basert på tariffområde og hvor godt representert den er gjennom tillitsverv. Videre vil den inneholde aktuelle problemstillinger knyttet til vervearbeid som det kan være nyttig at regionstyret jobber med.

## 6.3 Tiltaksplan

Regionstyret skal utarbeid en tiltaksplan med angivelse av aktiviteter gjennom året og arbeidsfordeling mellom styremedlemmene. Av tiltaksplanen bør det fremkomme hvilke satsningsområder regionstyret har for nærmeste periode, samt en beskrivelse av hvordan man skal arbeide med dette (for eksempel angitt mål om å få på plass et antall tillitsvalgte med tilhørende oversikt over medlemsmøter og oppfølging). Tilsvarende tiltaksplaner kan gjerne utarbeides av lokallag av en viss størrelse, og i alle fall lokallag med styre.  [Her finner du mal for tiltaksplan.](https://akademikerforbundetno.sharepoint.com/:f:/s/Dokumentsenter/EpnXkW-tA8NDqi4V8E5W2MoB0-w_TsyCl1Gyk4oZ-dFgCQ?e=eIxIAC)

Eksempler på aktiviteter som kan inngå i en tiltaksplan:

-   Medlemsmøter
-   Mål for medlemsvekst
-   Regionale kurs og møteplasser
-   Mål om nye tillitsvalgte

## 6.4 Regional vekststrategi

Regionstyrene skal kontinuerlig arbeide med vekststrategi. Det bør angis mål for årlig medlemsvekst, og styret bør identifisere de arbeidsplassene i regionene som har størst potensiale til medlemsvekst. Tillitsvalgte ved disse arbeidsstedene bør få tett oppføling av vervekoordinator slik at det bli utarbeidet en strategi for vervearbeidet (se  [Vervehåndboken for nærmere detaljer](https://www.akademikerforbundet.no/sfiles/4/45/61/3/file/vervehandboken.pdf)).

Den regionale vekststrategien bør inneholde følgende punkter:

-   Satsningsområder (for eksempel i hvilke kommuner man har størst tro på medlemsvekst)
-   Verveaktivtiter (både innenfor satsningsområdene, men også for resten av regionen)
-   Plan for arbeid med å få på plass tillitsvalgte
-   Samarbeid med studentutvalget og fag- og interessefellesskapene

## 6.5 Valg av tillitsvalgt

En tillitsvalgt er i hovedsak valgt av medlemmene på den enkelte arbeidsplass til å representere de jf. de plikter og rettigheter gitt avtaleverket. Blant disse tillitsvalgte kan det også velges en hovedtillitsvalgt for å koordinere arbeidet. Det kan også velges/utpekes en representant for hovedsammenslutningen blant hovedtillitsvalgte for primærforbundet. Ut over dette kan det også velges tillitsvalgte til verv for en funksjon i forbundet. Slike tillitsvalgte kalles gjerne organisasjonstillitsvalgte og har sine rettigheter og plikter knyttet til medvirkning innad i organisasjonen.  
  
Det skal alltid gjennomføres valg av tillitsvalgt. Vervet er gitt av medlemmene på den enkelte arbeidsplass, i virksomheten eller i organisasjonen. Unntaket er de steder hvor punkter i vedtekter- eller avtaleverk tillater at et verv utpekes av andre tillitsvalgte som en forlengelse av lokaldemokratiet. Det er viktig å avholde jevnlige valg, siden det også over tid kan skje endringer i medlemsmassen. Det er anbefalt å sette faste intervaller for valg og en periode bør ikke være lengre enn en landsmøteperiode (3 år).

## 6.6 Sekretariatets rutiner ved innmelding/utmelding

### Innmelding:

Innmeldinger sjekkes og godkjennes av sekretariatet iht. opptakskrav.  
Informasjon om nye medlemmer sendes til regionen (region.xxx@akademikerforbundet.no), tillitsvalgte og ev. til ledere av fag- og interessegruppene.  
Når medlemmene er godkjent sender sekretariatet ut en velkomsthilsen per e-post og en velkomstpakke i posten.

### Utmelding:

Utmelding må gjøres skriftlig og det er en måneds oppsigelsesfrist, gjeldende fra 1. i påfølgende måned.  
Ved utmelding sender sekretariatet ut en e-post til regionen (region.xxx@akademikerforbundet.no), tillitsvalgte og ev. ledere av fag- og interessegruppe.